(7)saṃskṛtaparīkṣā saptamaṃ prakaraṇam |atrāha- vidyanta eva saṃskṛtasvabhāvāḥ, skandhāyatanadhātavaḥ
utpādādisaṃskṛtalakṣaṇasadbhāvāt | uktaṃ hi bhagavatā- trīṇīmāni saṃskṛtasya saṃskṛtalakṣaṇāni
| saṃskṛtasya bhikṣavaḥ utpādo 'pi prajñāyate, vyayo 'pi, sthityanyathātvamapīti
| na ca avidyamānasya kharaviṣāṇasyeva jātyādilakṣaṇamasti | tasmātsaṃskṛtalakṣaṇopadeśādvidyanta
eva skandhāyatanadhātavaḥ iti | ucyate | syuḥ skandhāyatanadhātavaḥ saṃskṛtasvabhāvāstāvakena
matena, yadi jātyādilakṣaṇameva bhavet | ihāyamutpādaḥ saṃskṛtalakṣaṇatveneṣyamāṇaḥ
saṃskṛto vā tallakṣaṇatveneṣyate, asaṃskṛto vā? tatra-yadi saṃskṛta utpādastatra
yuktā trilakṣaṇī |trayāṇāṃ lakṣaṇānāṃ samāhārastrilakṣaṇī | iyaṃ ca utpādasthitibhaṅgasamāhārasvabhāvasarvasaṃskṛtāvyabhicāriṇīti
kṛtvā yadi utpādaḥ saṃskṛta iti parikalpyate, tadā
utpāde 'pi trilakṣaṇī prasajyate | tataś ca rūpādivallakṣyatvamutpādasya syāt, na saṃskṛtalakṣaṇatvam
| athotpāde 'pi trilakṣaṇī neṣyate, tadā trilakṣaṇīrahitatvādākāśavat saṃskṛtalakṣaṇatvamasyāvahīyate
ity āha-athāsaṃskṛta utpādaḥ kathaṃ saṃskṛtalakṣaṇam || 1 ||iti
| naitatsaṃskṛtalakṣaṇamityabhiprāyaḥ || 1 ||

api ca | ime utpādādayaḥ saṃskṛtasya lakṣaṇatvena parikalpyamānā vyastā vā pṛthagvā lakṣaṇatvena
parikalpyeran, samastā vā sahabhūtā vā? ubhayathā ca na yujyata ity āha-utpādādyāstrayo
vyastā nālaṃ lakṣaṇakarmaṇi |saṃskṛtasya samastāḥ syurekatra kathamekadā || 2 ||tatra vyastā
lakṣaṇakarmaṇi na yujyante | yadi utpādakāle sthitibhaṅgau na syātāṃ tadā sthitibhaṅgarahitasya
ākāśasyeva saṃskṛtalakṣaṇatvenānupapadya evotpādaḥ | atha sthitikāle utpādabhaṅgau
na staḥ, tadā tadrahitasya sthitiḥ syāt | utpādabhaṅgarahitaś ca padārtho nāstyeveti
na asyāvidyamānasya khapuṣpavat sthitiryujyate | kiṃ ca | sthitiyuktasya paścādanityatayāpi
yogo na syāt, tadvirodhidharmākrāntatvāt | atha syāt- pūrvaṃ śāśvato bhūtvā paścādaśāśvata
iti, na caikapadārthaḥ śāśvataścāśāśvataś ca yukta iti notpādabhaṅgarahitasya sthitiḥ |
tathā yadi bhaṅgakāle sthityutpādau na syātām, evamapyanutpannasya sthitirahitasya khapuṣpasya
vināśo 'pi nāstīti | evaṃ tāvadutpādādayo vyastā nālaṃ lakṣaṇakarmaṇi nālaṃ na paryāptā
ityarthaḥ ||idānīṃ samastā api na yujyanta ity āha-samastāḥ syurekatra kathamekadā |ekatra
padārthe, ekasmin kāle, parasparaviruddhatvādrāgavairāgyavat, ālokāndhakāravadvā na yujyanta
ityabhiprāyaḥ | yasminneva kṣaṇe padārtho jāyate, tasminneva tiṣṭhati vinaśyati ceti
kaḥ sacetāḥ pratipadyeta? tasmātsamastānāmapi utpādādīnāṃ saṃskṛtasya lakṣaṇakarmaṇi nāsti
sāmarthyam || 2 ||

atha yaduktaṃ 'yadi saṃskṛta utpādaḥ'; ityādi, tena yadi utpādādīnāṃ trilakṣaṇī prāptā prasaktā,
tataḥ ko doṣaḥ? athāsaṃskṛtaḥ, evamapyadoṣa iti | ucyate-utpādasthitibhaṅgānāmanyatsaṃskṛtalakṣaṇamasti
cedanavasthaivaṃ nāsti cette na saṃskṛtāḥ || 3 ||nanu ca pakṣadvaye 'pi
vihita eva doṣaḥ, tatra kiṃ punaruktābhidhāneneti | satyamukto doṣaḥ sa khalu nācāryeṇa,
kiṃ tarhi vṛttikāreṇa | atha pūrvapratijñātameva dūṣaṇāntarābhidhānena spaṣṭīkaraṇārthaṃ punarācāryo
'bhihitavān | yadi utpādasthitibhaṅgānāmanyadutpādādikaṃ saṃskṛtalakṣaṇamiṣyate,
tadā teṣāmapyanyat, teṣāmapyanyat, ityaparyavasānadoṣaḥ syāt | sati ca aparyavasānadoṣe,
kiṃ pūrvaṃ syād yata uttarakālamaparaṃ bhavediti vyavasthābhāvādasaṃbhava evaṃ utpādādīnāmityabhiprāyaḥ
| athavā, pūrvaṃ mukhyatvādutpādasyaiva dūṣaṇamuktam, adhunā tu sāmānyeneti
| nāsti cette na saṃskṛtā iti gatārtham etat || 3 ||

atrāhuḥ sāṃmitīyāḥ- santi cotpādādīnāmutpādādayaḥ, na ca anavasthāprasaṅgaḥ, lakṣaṇānulakṣaṇānāṃ
parasparaniṣpādakatvāt | yasmādiha saṃskṛtadharmaḥ kuśalaḥ kliṣṭo vā utpadyamānaḥ ātmanā
pañcadaśaḥ utpadyate | sa dharmastasya cotpādaḥ samanvāgamaḥ sthitirjarā anityatā | yadyasau
dharmaḥ kliṣṭo bhavati, tasya mithyāvimuktiḥ | atha śubhaḥ, tasya samyagvimuktiḥ |
yadi nairyāṇiko bhavati tasya nairyāṇikatā | atha anairyāṇikaḥ, tasya anairyāṇikatā | ityeṣa
parivāraḥ | idānīmutpāda syāpara utpādaḥ yāvadanairyāṇikatānairyāṇikatetyeṣa parivārasya
parivāraḥ | tatra yo 'yaṃ maula utpāda sa ātmānaṃ vihāya anyāṃścaturdaśa dharmān janayati
| utpādotpādasaṃjñakastu anulakṣaṇabhūta utpādo maulamevotpādaṃ janayati | evaṃ yāvadanairyāṇikatā
caturdaśa dharmān na niryāṇayati, na tannirvāṇaṃ prāpayatītyarthaḥ | anairyāṇikatānairyāṇikatā
tu na niryāṇayati | tad evamutpādādīnāmanavasthāṃ pariharann āha-utpādotpāda
utpādo mūlotpādasya kevalam |utpādotpādasutpādo maulo janayate punaḥ || 4 ||dvividho hyutpādaḥ
| eko maula utpādaḥ, aparaś ca utpādotpādasaṃjñakaḥ, utpādasyotpāda iti kṛtvā | tatra
yo 'yamutpādotpādasaṃjñaka utpādaḥ, sa mūlotpādasya kevalamutpādakaḥ | taṃ cedānīmutpādopādākhyamutpādaṃ
(pp_61) maula utpādo janayati | tadevaṃ parasparanirvartanādasti ca trilakṣaṇī
utpādādīnām, na cānavasthāprasaṅga iti || 4 ||

atrocyate-utpādotpāda utpādo mūlotpādasya te yadi |maulenājanitastaṃ te sa kathaṃ janayiṣyati
|| 5 ||yadi tava utpādasyotpādo mūlotpādasya janaka iti matam, sa kathamidānīṃ maulenotpādenānutpāditaḥ
san utpādotpādo maulaṃ janayiṣyati? || 5 ||

atha manyase- utpādita eva maulenotpādena utpādotpādo maulaṃ janayiṣyati, etadapyasadity āha-sa
te maulena janito maulaṃ janayate yadi |maulaḥ sa tenājanitastamutpādayate katham || 6
||sa utpādotpādasaṃjñaka utpādo maulena janito yadi maulaṃ janayati, sa maula utpādotpādenājanito
'vidyamānaḥ kathamutpādotpādaṃ janayiṣyati? tasmānmaulena janitaḥ san utpādotpādo
maulaṃ janayatīte na yujyate | tataś ca parasparanirvartyanirvartakatvābhāvātsa eva anavasthāprasaṅga
iti nāstyutpādaḥ || 6 ||

atrāha- utpadyamāna eva mūlotpāda utpādotpādamutpādayati, sa evotpādotpādo mūlotpādaṃ janayiṣyatīti
| ucyate-ayamutpadyamānaste kāmamutpādayedimam |yadīmamutpādayitumajātaḥ śaknuyādayam
|| 7 ||kāmamayaṃ mūlotpāda utpadyamāna utpādayedutpādam, yadyayameva ajātaḥ śaknuyādaparamajātamutpādayitum
| utpadyamāno hi nāma anāgataḥ | sa ca ajātaḥ kathamutpādayiṣyatīti
na yuktamevaitadityabhiprāyaḥ evamutpādotpāde 'pi vācyam || 7 ||

atrāha- naiva hi utpādasyāpara utpādo 'sti yato 'navasthāprasaṅgaḥ syāt | kiṃ tarhi-pradīpaḥ
svaparātmānau saṃprakāśayitā yathā |utpādaḥ svaparātmānāvubhāvutpādayettathā || 8 ||yathā
pradīpaḥ prakāśasvabhāvatvādātmānaṃ prakāśayati ghaṭādīṃśca, evamutpādo 'pyutpādasvabhāvatvādātmānamutpādayiṣyati
paraṃ ceti || 8 ||

ucyate | syādetadevaṃ yadi pradīpaḥ svaparātmānau saṃprakāśayet | na caivam | yasmāt-pradīpe
nāndhakāro 'sti yatra cāsau pratiṣṭhitaḥ |kiṃ prakāśayati dīpaḥ prakāśo hi tamovadhaḥ ||
9 ||iha prakāśo nāma tamasya (so?) vadhaḥ | tamaś ca pradīpasvātmani tāvanna saṃbhavati virodhāt,
yattamo nighnataḥ svātmaprakāśatvaṃ syāt | na cāpi pradīpo yatra deśe tiṣṭhati tatra
tamo 'sti, yattamo nighnataḥ pradīpasya paraprakāśakatvaṃ syāt | ato 'pi nāsti pradīpasya
svaparātmaprakāśakatvam | yadā caivam, tadā pradīpavadutpādasya svaparātmotpādakatvaṃ na
saṃbhaviṣyati, iti ayuktam etat || 9 ||

atrāha- yadetaduktaṃ pradīpe nāndhakāro 'stīti, etadasatyandhakāradhāte yuktameva vaktum | yasmāttu
utpadyamānenaiva pradīpena tamo nihatam, tatra pradīpe nāndhakāro 'sti, yatra ca pradīpo
'sti, tatrāpyandhakāro nāstīti yujyate | yadi pradīpena nāndhakāradhātaḥ kṛtaḥ, tadā
anutpanne iva pradīpe utpanne 'pi ghaṭādayo nopalabhyeran, andhakāraghātābhāvātprāgavasthāmiva
| tasmādastyeva andhakāraghātalakṣaṇaṃ prakāśanaṃ pradīpasya | taccānena utpadyamānena
pradīpena kṛtam iti | ucyate-kathamutpadyamānena pradīpena tamo hatam |notpadyamāno hi
tamaḥ pradīpaḥ prāpnute yadā || 10 ||iha ālokāndhakārayoryaugapadyābhāvāt prāpterabhāvaḥ
| yadā caivaṃ prāpterabhāvaḥ, tadā kathaṃ kena prakāreṇedānīmutpadyamānena pradīpena tamo
hatam iti yuktaṃ parikalpayitum? yasmācca evamutpadyamāna pradīpaḥ tamo na prāpnoti, tasmānnaiva
aprāptatvātpradīpaḥ kiṃcidapi prakāśayatītyavasīyatām || 10 ||

atha manyase- yathā aprāptāmeva avidyāṃ jñānaṃ nihanti, aprāptameva rūpaṃ cakṣuḥ paśyati aprāptameva
ayaḥ ayaskānto maṇirākarṣati, evameva aprāptamevāndhakāraṃ pradīpo nihaniṣyatīti
etadapyasāramity āha-aprāpyaiva pradīpena yadi vā nihataṃ tamaḥ |ihasthaḥ sarvalokasthaṃ sa
tamo nihaniṣyati || 11 ||yadi aprāpyaiva pradīpena tamo nihatam, evaṃ sati, ihastha eva
pradīpaḥ sarvalokasthaṃ tamo nihaniṣyati, aprāptatvātsamīpasthamivetyabhiprāyaḥ | etena nyāyena
jñānena avidyāghātaḥ, cakṣuṣā rūpadarśanam, ayaskāntamaṇinā ayaākarṣaṇamiva ityevamādikaṃ
sādhyasamaṃ jñeyam ||atha aprāptāvapi satyāmayaskāntamaṇiprabhṛtīnāṃ yogyadeśāvasthānāmeva
svakāryakṛtvaṃ debhaviṣyatīti cet, tadapi na yuktam | aprāptau hi satyāṃ viprakṛṣṭadeśāntarāvasthitavadavyavahitaśāntarāvasthita
vacca aprāptatvād yogyadeśāvasthitānāmapi yogyadeśāvasthitatvaṃ
na yuktam iti kuto yogyadeśāvasthitānāṃ svakāryakṛttvaṃ prasetsyati?dṛṣṭametallokata
iti cennaitad evam | yathā hi bhavān parikalpayati na tathā loke dṛṣṭam | yasmāt
na lokaḥ prāptyaprāpticintāmevamādau viṣaye 'vatārya pradīpādīnāṃ prakāśakatvādikaṃ
kalpayati | yathoditaṃ tu vicāramanavatārya pradīpena tamo hatam, cakṣuṣā rūpadarśanam, ayaskāntamaṇinā
ayaākarṣaṇam ityādi icchati | paśyatu vā loka evam | tattvavicārakāle tu lokasyāprāmāṇyānna
tena bādhā śakyate kartum | evaṃ tāvadaprāpya prakāśanamayuktam | prāptāvapi
viṣayādigrahaṇamayuktameva | prāptirhi ekatve sati bhavati | yadā caikatvaṃ tadā svarūpavaddarśanākarṣaṇādikaṃ
nāsti ||yady api ceyaṃ prāptyaprāptyādicintā laukikavyavahāre nāvataratīti
nirupapattikatvena mṛṣārthatvādasya, tathāpi tattvavicāre 'vatāryā, mā bhūtparamārthato
'pi nirupapattikapakṣābhyupagama ityalaṃ prasaṅgena || 11 ||

yadi ca svaparātmānau pradīpaḥ prakāśayatīti parikalpyate tvayā, tamaso 'pi tarhi pratipakṣa
bhūtasya svaparātmanoḥ pracchādanaṃ prakalpyatamity āha-pradīpaḥ svaparātmānau saṃprakāśayate
yadi |tamo 'pi svaparātmānau chādayiṣyatyasaṃśayam || 12 ||pratidvandvitvātpradīpavat
tamo 'pi svaparātmagataṃ vyāpāraṃ kariṣyati, tataś ca paravadātmānamapi chādayiṣyati | yadi
ca ātmānaṃ chādayettamaḥ, tasyaivānupalabdhiḥ syāt, ghaṭādivattamasā pracchāditatvāt |
ata evoktamāryopālipṛcchāyām-iha sāsani sūramaṇīye pravrajathā gṛhiliṅga jahitvā |phalavantu
bhaviṣyatha śreṣṭho eṣu nideśitu kāruṇikena ||pravrajitvā gṛhiliṅga jahitvā sarvaphalasya
bhaviṣyati prāptiḥ |puna dharmasabhāva tulitvā sarvaphalāna phalāna ca prāptiḥ ||alabhanta
phalaṃ tatha prāptiṃ āścariyaṃ puna jāyati teṣām |aho 'tikāruṇiko narasiṃho suṣṭhupadeśita
yukti jinena || iti ||tathāryaratnakūṭasūtre-yathā hi dīpo layane cirasya kṛto hi gehe
puruṣeṇa kenacit |tatrāndhakārasya na bhoti evaṃ cirasthito nāhamito gamiṣye ||tamondhakārasya
na śaktirasti kṛte pradīpe na vigacchanāya |pratītya dīpaṃ ca vinaśyate tama ubhayaṃ
pi śūnyaṃ na ca kiṃ ca manyati ||jñānaṃ tathā ārya pratītya nāsravaṃ ajñāna kleśopacitaṃ
vigacchati |saṃparka teṣāṃ na kadāci vidyate jñānasya kleśasya ca nityakālam ||jñānaṃ na
kalpeti añānu no bhavet jñānaṃ pratītyaiva vinaśyate tamo | bhayaṃ pi agrāhya khapuṣpasaṃnibhaṃ
jñānaṃ tathājñānu bhayaṃ pi śūnyam || iti || 12 ||

kiṃ cānyat- ihāyamutpādo yadyātmānamutpādayet, sa utpanno vā svātmānamutpādayet, anutpanno vā?
ubhayathā ca nopapadyate ity āha-anutpanno 'yamutpādaḥ svātmānaṃ janayetkatham |athotpanno
janayate jāte kiṃ janyate punaḥ || 13 ||yadi anutpanna utpādaḥ svātmānamutpādayet, maṇḍūkajaṭāśiromaṇirapyātmānamutpādayet
| atha utpanna utpādayet, kimutpannasyāpareṇotpādena
prayojanam iti | evaṃ tāvadutpāda ātmānaṃ notpādayati || 13 ||

idānīṃ paramapi yathā notpādayati tathā pratipādayann āha-notpadyamānaṃ notpannaṃ nānutpannaṃ
kathaṃcana |utpadyate tathākhyātaṃ gamyamānagatāgataiḥ || 14 ||yadi hi kiṃcidutpadyeta tadutpāda
utpādayet | na tu kiṃcidutpadyate 'dhvatraye 'pyutpādāsaṃbhavāt | etacca gamyamānagatāgataiḥ
prāgevoktam | tatra yathā gataṃ na gamyate, atītavartamānayorvirodhāt | nāpyagataṃ
gamyate, anāgatavartamānayorvirodhāt | nāpi gamyamānaṃ gamyate, gatāgatavyatiriktagamyamānānupalambhādityuktam
| evamutpadyamāno bhāvo notpadyate, utpannānutpannavyatirekeṇotpadyamānābhāvāt
| utpanno 'pi notpadyate, atītavartamānayorvirodhāt | utpanna ityuparatotpattikriya
ucyate, utpadyata iti vartamānakriyāviṣṭaḥ | tataś ca utpanna utpadyate ityucyamāne
atītavartamānayorekakālatā syāt | anutpanno 'pi notpadyate, anāgatavartamānayorvirodhāt
| tasmādutpādaḥ paramutpādayatīti na yuktam || 14 ||

atrāha- utpadyamānamevotpadyate notpannaṃ nāpyanutpannam iti | atha manyase- utpannānutpannavyatirekeṇa
utpadyamānāsaṃbhavānnotpadyamānamutpadyata iti, etacca nāsti, yasmādiha utpattikriyāyuktamutpadyamānam
iti vyapadiśyate | tasmādutpattau satyāmutpattiṃ pratītya utpadyamānasiddheḥ
utpadyamānamevotpadyate, taccotpadyamānamutpāda utpādayatīti | ucyate-utpadyamānamutpattāvidaṃ
na kramate yadā |kathamutpadyamānaṃ tu pratītyotpattimucyate || 15 ||yaduktam-
utpattiṃ pratītya utpadyamānaṃ bhavati, taccotpadyata iti | nanu | viśeṣata etadvaktavyaṃ
syāt- asyotpattiṃ pratītya idaṃ nāmotpadyamānaṃ bhavatīti | na caivamucyate | na hi
tadutpadyamānaṃ viśeṣato nirdhārayituṃ śakyate idaṃ tadutpadyamānamiti, anutpannatvāttannimittagrahaṇataḥ
| tataś ca utpadyamānāsaṃbhavādutpattikriyāpi nāstīti | kathamasatyāmutpattau
tāṃ pratītya utpadyamānaṃ syāt? tasmādutpadyamānamutpadyate, tacca utpāda utpādayatītyayuktam
|| 15 ||

atrāha- aho bata ahamatīva bhavato dṛṣṭādṛṣṭapadārthanirapekṣādatyantanāstikādvibhemi, yo hi
nāma bhavāṃstathāgatapravacanavyākhyānavyājena dūṣaṇamātrakauśalamevātmanaḥ prakaṭayan paramarṣigaditamidaṃ
pratyayatāpratītyasamutpādalakṣaṇaṃ paramārthasatyaṃ tathāgatānāṃ nihanti
| iha bhagavatā tathāgatena prakṛtīśvarasvabhāvakālāṇunārāyaṇajaiminikaṇādakapilāditīrthakarakartṛvādanirāsena
sarvabhāvānāṃ tattvamādarśitam, yaduta asmin sati idaṃ bhavati, asyotpādādidamutpadyate,
yaduta avidyāpratyayāḥ saṃskārāḥ ityādyaviparītaṃ pratītyasamutpādaṃ
prakaṭayatā | tasya ca tvayā notpadyamānaṃ notpannaṃ nānutpannamityādinā dūṣaṇaṃ vidadhatā
tathāgatajananyāḥ pratītyasamutpattimāturvadha evācarita ityalaṃ bhavatā sarvanāstikena
tvayeti | ucyate | nāhaṃ sakaladaśabalajananīṃ pratītyasamutpattimātaraṃ nihanmi | bhavāneva
tu paramagambhīrapratītyasamutpādādhimuktivirahādviparītaṃ tadarthamavadhārya asmākameva
adhilayaṃ karoti | nanu ca idaṃ pratītyedaṃ bhavatītyevamabhidhānena bhagavatā tathāgatena
niḥsvabhāvatvameva sarvadharmāṇāṃ spaṣṭamāveditam | yasmāt-pratītya yadyadbhavati tattacchāntaṃ
svabhāvataḥ |yo hi padārtho vidyamānaḥ sa sasvabhāvaḥ svenātmanā svaṃ svabhāvamanapāyinaṃ
bimarti | sa saṃvidyamānatvānnaivānyatkiṃcidapekṣate, nāpyutpadyate, iti kṛtvā sasvabhāvabhāvābhyupagame
sati kutaḥ pratītyasamutpāda iti bhavateva sasvabhāvatāṃ bhāvānāmabhyupagacchatā
sarvathā pratītyasamutpāda eva bādhito bhavati | tataś ca paramadharmabuddhadarśanamapi
bādhitaṃ bhavati- yaḥ pratītyasamutpādaṃ paśyati sa dharmaṃ paśyati, yo dharmaṃ
paśyati sa buddhaṃ paśyatītyāgamāt | mayā tu yatpratītya bījākhyaṃ kāraṇaṃ yadbhavatyaṅkurākhyaṃ
kāryam, tacca ubhayamapi śāntaṃ svabhāvavirahitaṃ pratītyasamutpannaṃ pratipādayatā
sarvathā bhagavatāṃ tathāgatānāṃ pratītyasamutpattimātā dyotitā bhavati | yata evam-tasmādutpadyamānaṃ
ca śāntamutpattireva ca || 16 || iti sphuṭamavasīyatām || 16 ||

atrāha- yaduktam-utpadyamānamutpattāvidaṃ na kramate yadā |kathamutpadyamānaṃ tu pratītyotpattimucyate
||iti, tadayuktam | yasmādidamutpadyamānamityeva saṃbhavati | tathā hi ghaṭotpattiṃ
pratītya ghaṭa utpadyamāno bhavati, taṃ ca utpadyamānamutpāda utpādayatītyucyate | etadapyayuktam
| yasmāt-yadi kaścidanutpanno bhāvaḥ saṃvidyate kvacit |utpadyeta sa kiṃ tasmin
bhāva utpadyate 'sati || 17 ||yadi kaścidanutpannaḥ utpādātpūrvaṃ ghaṭo nāma kvacitsaṃvidyeta,
sa utpattikriyāṃ pratītyotpadyeta na caivaṃ kaścidutpādātpūrvaṃ kvacidasti | tasminnasati
ghaṭe kimutpadyate?atha syāt- yadyutpādātpūrvaṃ ghaṭo nāsti, tathāpi utpannaḥ san
ghaṭasaṃjñāṃ pratilapsyate, tadbhāvinyā saṃjñayā na doṣa iti | etadapyayuktam | yadi hi utpattikriyā
pravarteta, tadā vartamānībhūto bhāvo ghaṭākhyāṃ pratilabheta | yadā tu anāgatabhāvāsaṃbandhena
kriyāyā apravṛttiḥ, tadā kuto vartamānatā? atha aghaṭāśrayeṇa kriyā prārabhyeta,
tadvaktavyam- yo 'sau aghaṭaḥ, sa kiṃ bhaviturmahati paṭaḥ, uta naiva kiṃcit? yadi
paṭa utpadyamānaḥ sa kathamutpannaḥ san ghaṭo bhaviṣyatīti atha naivaṃ kiṃcit, kathaṃ tadāśrayā
kriyā kriyā pravartate? kathaṃ vā sa utpannaḥ san ghaṭo bhavet? iti sarvathā bhāvitatvakalpanāpyayuktā
| tasmādutpadyamānamapyutpādo notpādayatiti siddham || 17 ||

api ca | evaṃ na yujyamānāyāmapyutpadyamānasyotpattau bhavato matamabhyupetyocyate-utpadyamānamutpādo
yadi cotpādayatyayam |utpādayettamutpādamutpādaḥ katamaḥ punaḥ || 18 ||yady api
utpadyamānaṃ padārthamutpāda utpādayedbhavanmatena, idaṃ tu vaktavyam- tamidānīmutpādaḥ katamo
'paraḥ utpādamutpādayiṣyatīti || 18 ||

atha syāt- utpādasyāpara utpādaḥ utpādakaḥ parikalpyeta, tadā anavasthādoṣaprasaṅga ity āha-
anya utpādatyenaṃ yadyutpādo 'navasthitiḥ |etaccoktam | atha nāsyāpara utpāda iṣyate, nanvevaṃ
sati vinā utpādena utpāda utpadyate ityevaṃ prāpnoti | tataś ca utpādotpādyānāmapi padārthānāṃ
vinaivotpādena utpattirastu bhāvatvādutpādavaditi pratipādayann āha-athānutpāda
utpannaḥ sarvamutpadyate tathā || 19 || iti || 19 ||

api ca | utpāda ātmānaṃ parāṃścotpādayatītyatra pakṣe dūṣaṇameva na vaktavyamadhunāsmābhiḥ |
yasmādatra pakṣe dūṣaṇam-sataś ca tāvadutpattirasataś ca na yujyate |na sataścāsataśceti
pūrvamevopapāditam || 20 ||naivāsato naiva sataḥ pratyayo 'rthasya yujyate |itina sannāsanna
sadasan dharmo nirvartate yadā |ityādinā utpādo niṣiddha eva pūrvam | tataś caivamutpāde
niṣiddhe utpadyamānamutpāda utpādayati, svaparātmānau vā utpādayatītyasyāḥ kalpanāyā nāstyevāvatāra
iti kuta etatprasetsyati- utpāda utpadyate, utpadyamānamutpadyate, svaparātmānau
cotpādayatīti || 20 ||

kiṃ cānyat- ihāyamutpādaḥ parikalpyamānaḥ nirudhyamānasya anityatānugatasya vartamānasya vā
bhāvasya parikalpyate, anirudhyamānasya vā atītānāgatasyānityatāvirahitasya? ubhayathā ca
nopapadyate ity āha-nirudhyamānasyotpattirna bhāvasyopapadyate |yaścānirudhyamānastu sa bhāvo
nopapadyate || 21 ||tatra nirudhyamānasya vartamānasya vidyamānatvādutpādo nopapadyate
| anirudhyamānasyāpi vināśarahitasya atītānāgatasya bhāvalakṣaṇavilakṣaṇasya khapuṣpasyeva
nāstyutpāda iti || 21 ||

evaṃ bhāvānāmutpādābhāvaṃ pratipādya ataḥ paraṃ sthitirvicāryate ||atrāha- vidyata eva bhāvānāmutpādaḥ,
tadbhāvabhāvidharmasadbhāvāt | nānutpannasya sthiti saṃbhavatītyutpādabhāvena
sthiterbhāvāt | sthitirutpādabhāvabhāvinī bhavati | tasmādutpādo 'pyasti, tadbhāvabhāvidharmasadbhāvāt
| iha yannāsti, na tadbhāvabhāvidharmasadbhāvaḥ, tadyathā gaganakusumasaurabhyasyeti
ucyate | syādutpādaḥ, yadi tadbhāvabhāvinī sthitireva syāt | na tvasti | tad evam-na
sthitabhāvastiṣṭhatyasthitabhāvo na tiṣṭhati |na tiṣṭhati tiṣṭhamānaḥ ko 'nutpannaś ca
tiṣṭhati || 22 ||tatra sthitaṃ na tiṣṭhati tatra sthitikriyānirodhāt | asthitabhāvo 'pi na
tiṣṭhati sthitirahitatvāt | tiṣṭhamānamapi na tiṣṭhati sthitidvayaprasaṅgāt, sthitāsthitavyatiriktasaṃtiṣṭhamānābhāvācca
api ca |ko 'nutpannaś ca tiṣṭhati |ihotpādapratiṣedhātko 'sāvanutpannaḥ
padārtho yastiṣṭhediti sarvathā nāsti sthitiḥ || 22 ||

api ca | iyaṃ sthitirnirudhyamānasya bhāvasya syādanirudhyamānasya vā? ubhayathā ca na yujyate
iti pratipādayann āha-sthitirnirudhyamānasya na bhāvasyopapadyate |yaścānirudhyamānastu
sa bhāvo nopapadyate || 23 ||nirudhyamānasya nirodhābhimukhasya tāvadbhāvasya virodhinī sthitirna
saṃbhavati | yaścāpyanirudhyamānaḥ sa bhāva eva na bhavati, kutastasya sthitirbhaviṣyati
|| 23 ||

api ca | jarasā maraṇena ca sarva eva bhāvāḥ kṣaṇamapi na tyajyante | yadā caitad evam tadā
jarāmaraṇavirodhinyāḥ sthiterbhāveṣu pravṛttyavakāśa eva nāstīti pratipādayann āha-jarāmaraṇadharmeṣu
sarvabhāveṣu sarvadā |tiṣṭhanti katame bhāvā ye jarāmaraṇaṃ vinā || 24 ||ke hi
nāma jarāmaraṇarahitā bhāvā yeṣāṃ sthitiḥ syāt? tasmānnāstyeva sthitirityabhiprāyaḥ || 24
||

yadi ca, asyāḥ sthiteranyā vā sthitiḥ sthityarthaṃ parikalpyeta, svayaṃ vā svātmānaṃ sthāpayet
| ubhayathā ca na yujyate ity āha-sthityānyayā sthiteḥ sthānaṃ tayaiva ca na yujyate |utpādasya
yathotpādo nātmanā na parātmanā || 25 ||'anutpanno 'yamutpādaḥ svātmānaṃ janayetkatham
|'; ityādinā yathā utpāda ātmānaṃ na janayati ityuktam, evaṃ sthitirapi nātmānaṃ sthāpayatīti
vaktavyam |asthitā sthitireṣā cetsvātmānaṃ sthāpayetkatham |sthitā cetsthāpayatyeṣā
sthitāyāṃ sthāpyate 'tha kim ||iti yojyam | yathā ca-anya utpādayatyenaṃ yadyutpādo 'navasthitiḥ
|ityutpāde vyākhyātam, evaṃ sthitāvapi vyākhyeyam-athānyā sthāpayatyenāṃ sthitiryadyanavasthitiḥ
|iti | evaṃ sthitirapi na yuktā | ata evoktaṃ bhagavatā-asthitā hi ime dharmāḥ
sthitiścaiṣāṃ na vidyate |asthitiḥ sthitiśabdena svabhāvena na vidyate ||na sthitirnāpi
co jātirlokanāthena deśitā lokanāthaṃ viditvaivaṃ samādhiṃ tena jānathā || iti ||uktaṃ
ca āryasacaryagāthāsu-ākāśaniśrita samāruta āpakhandho tanniśritā iya mahī pṛthivī jagacca
|sattvāna karmaupabhoganidānamevaṃ ākāśathānu kṛta cittama etamartham ||yāvat-sthānammayānu
ayu thānu jinena ukto ||iti vistaraḥ || 25 ||

atrāha- vidyete eva sthityutpādau tatsahacāridharmasadbhāvāt | iha utpādasthitilakṣaṇasahacāriṇī
saṃskṛtānāmanityatāsti | tasmātsthityutpādāvapi staḥ iti | ucyate | syāta sthityutpādau,
yadi anityataiva syāt | na tvasti | kathamiti? yasmāt-nirudhyate nāniruddhaṃ na niruddhaṃ
nirudhyate |tathāpi nirudhyamānaṃ kimajātaṃ nirudhyate || 26 ||yadi anityateti kācitsyāt,
sā niruddhasya bhāvasya aniruddhasya vā nirudhyamānasya vā syāt | tatra niruddhaṃ nirudhyate
iti na yuktam, atītavartamānayorvirodhāt | aniruddhamapi na yuktam, nirodhavirahitatvāt,
yadaniruddhameva tatkathaṃ nirudhyata iti parasparavirodhācca | tathāpi nirudhyamānaṃ
na nirudhyate ityanena saṃbandhaḥ | nirudhyamānamapi na nirudhyate nirudhyamānābhāvāt, (pp_70)
nirodhadvayaprasaṅgācca | yataś caivaṃ triṣvapi kāleṣu nirodhāsaṃbhavaḥ, tasmānnāstyeva
nirodha iti kutastatsahacāristhityutpādasaṃbhavaḥ syāt? api ca | prāgutpādapratiṣedhādasaṃbhava
eva nirodhasyety āha-kimajātaṃ nirudhyate |iti || 26 ||

api ca | ayaṃ nirodhaḥ sthitasya vā bhāvasya syādasthitasya vā? ubhayathā ca na yujyate ity
āha-sthitasya tāvadbhāvasya nirodho nopapadyate |sthitasya nirodhaviruddhasya nāsti nirodhaḥ
|nāsthitasyāpi bhāvasya nirodha upapadyate || 27 || asthitasya abhāvasya avidyamānasya
nirodho nāsti, iti sarvathā nāsti nirodhaḥ || 27 ||

kiṃ cānyat | yadi iha nirodhaḥ syāt, sa tayaivāvasthayā tasyā evāvasthāyāḥ syādanyayā vā anyasyā
avasthāyāḥ syāt | sarvathā ca nopapadyate iti pratipādayann āha-tayaivāvasthayāvasthā
na hi saiva nirudhyate |anyayāvasthayāvasthā na cānyaiva nirudhyate || 28 ||tayaiva tāvatkṣīrāvasthayā
saiva kṣīrāvasthā na nirudhyate, svātmani kriyāvirodhāt | nāpyanyayā dadhyavasthayā
kṣīrāvasthā nirudhyate | yadi hi kṣīradadhyavasthayoryaugapadyaṃ syāt, syāttayorvināśyavināśakabhāvaḥ
| na tu dadhyavasthāyāṃ kṣīrāvasthā asti | yadā ca nāsti, tadā kāmasatī
vināśayet? yadi vināśayet, kharaviṣāṇatīkṣṇatāmapi vināśayet | tasmādanyayāpyavasthayā naivānyāvasthā
nirudhyate || 28 ||

atrāha- yady api tayaivāvasthayā saivāvasthyā, anyayā vā avasthayā anyāvasthā na nirudhyate,
tathāpi kṣīrāvasthāyāstāvannirodho 'sti, tataś ca utpādo 'pi syāditi | ucyate | aho bata
atijaḍatāmātmano bhavān prakaṭayati | nanu ca pūrvoktena nyāyenayadaivaṃ sarvadharmāṇāmutpādo
nopapadyate |ityuktam,tadaivaṃ sarvadharmāṇāṃ nirodho nopapadyate || 29 || iti sphuṭatarameva
pratipāditaṃ bhavati || 29 ||

api ca | nirodho nāma yadi kaścit syāt, sa sato vā bhāvasya syādasato vā | tatra-sataś ca tāvadbhāvasya
nirodho nopapadyate |svabhāvādapracyutasya bhāvasya nirodho na yuktaḥ | yasmāt-ekatve
na hi bhāvaś ca nābhāvaścopapadyate || 30 ||nirodho hi nāma abhāvaḥ | sa yasya bhavati,
sa naiva bhavati | tataś ca sato bhāvasya nirodha iti bruvatā bhāvābhāvayorekādhikaraṇatā
abhyupagatā bhavati | ekatve sati ubhayaṃ na yujyate | yadi tadānīṃ bhāvaḥ syāt, tadā
nirodhenābhāvenāveśādbhāvavyapadeśo 'yuktaḥ | atha abhāvaḥ, so 'pyasya na yujyate, abhāvavirodhinā
bhāvarūpeṇāviyogāt | tasmādekatve sati bhāvābhāvayoḥ sa padārtho naiva bhāvo nāpyabhāva
iti yujyate | athavā, parasparaviruddhatvādālokāndhakāravadekatve sati na hi bhāvaś
ca nābhāvaścopapadyate | evaṃ tāvatsato bhāvasya nirodho na yuktaḥ || 30 ||

idānīm-asato 'pi na bhāvasya nirodha upapadyate |avidyamānasyābhāvasya na vināśo 'sti vandhyātanayasyeva,
avidyamānatvāt | ata ev āha-na dvitīyasya śirasacchedanaṃ vidyate yathā || 31
||prasiddhāsattvasyaiva narāṇāṃ dvitīyasya śiraso dṛṣṭāntatvenopādānānnirdeśāpūrṇatvānnāstīti
nopāttam | tad evamasato bhāvasya nirodho na saṃbhavati, sato 'pi na | yaścobhayathāpi
na saṃbhavati, sa kenātmanā sthitaḥ? nāstyeva nirodha iti pratīyatām || 31 ||

kiṃ cānyat | yadi nirodho nāma bhāvānāṃ nirodhaka iti kalpyate, tasyedānīṃ kimanyo nirodha iṣyate,
uta na? yadi iṣyate tanna yujyate |na svātmanā nirodho 'sti nirodho na parātmanā |kathaṃ
punarnāstīti pratipādayann āha-utpādasya yathotpādo nātmanā na parātmanā || 32 ||tatra
yathā-anutpanno 'yamutpādaḥ svātmānaṃ janayetkatham |ityādinā utpādaḥ svātmānaṃ notpādayati,
evaṃ nirodho 'pi svātmānaṃ na nirodhayati | kathamiti? ucyate-aniruddho nirodho 'yaṃ
svātmānaṃ nāśayetkatham |atha naṣṭo nāśayati naṣṭe kiṃ nāśyate punaḥ ||iti samamutpādena
vaktavyam | evaṃ ca svātmanā na nirodho 'sti | nirodha idānīṃ parātmanāpi nāsti | katham?
tatra yathā utpāde gaditam- 'anya utpādayatyenam'; ityādi, evaṃ nirodhe 'pi vaktavyam-anyo
vināśayatyenaṃ nāśo yadyanavasthitiḥ |athāvināśo naṣṭo 'yaṃ sarvaṃ naśyatu te tathā ||iti
| tadevaṃ parātmanāpi nirodho na saṃbhavatīti nāsti nirodhasya nirodhaḥ ||atha manyase- nāstyeva
nirodhasya nirodha iti, tadayuktam | yadi hi nirodhasya nirodho na syāta, tadā nirodharahitatvātsaṃskṛtalakṣaṇamavahīyate
| tadevaṃ yadi vināśasya vināśaḥ parikalpyate tathāpi
na yukto vināśaḥ | atha na parikalpyate, tathāpi na yukta iti | kathaṃ tvidānīṃ vināśo
yokṣyate parasya? atha syāt- tathāpi evameva vicāre sati vināśo bhavato 'pi na yujyate, tataḥ
ya ubhayordoṣaḥ, na tenaikaścodyo bhavatīti | ucyate | naivedaṃ codyaṃ mamāpatati | kiṃ
kāraṇam? ye svātmanā niḥsvabhāvā bhāvāḥ, te ca niḥsvabhāvā eva santo bālānāmidaṃsatyābhiniveśināṃ
vyavahārapathamupayānti avicāraprasiddhenaiva nyāyeneti teṣu nāsti yathoditavicārāvatāro
'smākam māyāsvapnagandharvanagarādivattu laukikāḥ padārthā nirupapattikā eva santaḥ
sarvalokasyāvidyātimiropahatamatinayanasya prasiddhimupagatā iti parasparāpekṣayaiva kevalaṃ
prasiddhimupagatā bālairabhyupagamyante | yathoktaṃ śatake-alātacakranirmāṇasvapnamāyāmbucandrakaiḥ
|dhūmikāntaḥpratiśrutkāmarīcyabhraiḥ samo bhavaḥ ||tasmātsati utpāde utpādyam,
sati utpādye utpādaḥ | sati nirodhe nirodhyam, sati nirodhye nirodhaḥ, ityevaṃ laukikasya
vyavahārasyābhyupagamātkuto 'smatpakṣe samaprasaṅgitā bhavitumarhati |yastu vināśasya
ahetukatvamabhyupetya kṣaṇikatāṃ saṃskārāṇāmāha, tasya nirhetukatvāt | khapuṣpavadvināśābhāvāt
kutaḥ kṣaṇikatvaṃ bhāvānāṃ setsyati, kuto vināśarahitānāṃ saṃskṛtatvamapīti sarvameva
asamañjasaṃ tasya jāyate | jātipratyayaṃ jarāmaraṇaṃ saṃskṛtalakṣaṇānāṃ ca saṃskāraskandhāntarbhāva
varṇayatā bhagavatā nanu sahetukatvaṃ spaṣṭamādarśitaṃ vināśasya | jātimātrāpekṣatvāccāsya
kṣaṇabhaṅgo 'pi sukhasādhya iti sarvaṃ susthaṃ jāyate ||atha syāt- vināśo hi
nāma abhāvaḥ, yaś ca abhāvaḥ, kiṃ tasya hetunā kartavyam | ato nirhetuko vināśa iti | nanu
ca bhāve 'pi hetvabhāvaprasaṅgo bhavati | bhāvo hi nāma vidyamānaḥ, yaś ca vidyamānaḥ tasya
ca kiṃ hetunā prayojanam? na hi jātaṃ punarapi janyate | tasmātsarvatraiva hetvabhāvaprasaṅgādayuktam
etat ||api ca | yathā utpādaḥ sahetukaḥ pūrvamabhāvātpaścācca bhāvāt, evaṃ
vināśo 'pīṣyatām | vināśo hi na sarvadā bhavati, utpādātpūrvamabhāvātpaścācca bhāvāt | yaccocyate-
yaścābhāvaḥ tasya (pp_73) kiṃ hetunā kartavyamiti, tadayuktam | yasmān na vayaṃ
vināśasya hetunā kiṃcitkriyamāṇamicchāmaḥ, kiṃ tarhi vināśa eva kriyate iti varṇayāmaḥ | nanvevaṃ
sati kriyamāṇatvādvināśo 'pi bhāvaḥ prāpnotīti cet, iṣyata evaitat | vināśo hi svarūpāpekṣayā
bhāvaḥ, rūpādidharmanivṛttisvabhāvatvāttu na bhāvaḥ | api ca | maraṇamapi dvividhakāryapratyupasthāpanaṃ
saṃskāravidhvaṃsanaṃ ca karoti | aparijñānānupacchedaṃ (?) cetyāgamāt
kathaṃ na sahetuko vināśaḥ? api ca | kalpitābhāvalakṣaṇāyāś ca śūnyatāyāḥ pareṇa bhāvarūpatāmabhyupagacchatā
kathamabhāvasya bhāvatvaṃ nābhyupagataṃ bhavati? bhāvatvācca kathamasaṃskṛtatvaṃ
śūnyatāyāḥ syāt? ataḥ sarvamabhyupetaṃ vihīyate bhavatā | ata eva vakṣyati-bhavedabhāvo
bhāvaś ca nirvāṇamubhayaṃ katham |na saṃskṛtaṃ hi nirvāṇaṃ bhāvābhāvau ca saṃskṛtau
||ityalaṃ prasaṅgena | prakṛtameva vyākhyāsyāmaḥ || 32 ||

atrāha- yadi utpādasthitibhaṅgāḥ saṃskṛtasya niṣiddhāḥ, tathāpi saṃskṛtamasti viśeṣalakṣaṇayuktam
| tathā hi kāṭhinyādikaṃ sāsnādikaṃ ca tasya viśeṣalakṣaṇamupadiśyate | tasmātsaṃskṛtasya
sadbhāvāttallakṣaṇamapyastīti | ucyate | syādevaṃ yadi saṃskṛtameva vastu syāt | kutaḥ?
yasmāt-utpādasthitibhaṅgānāmasiddhernāsti saṃskṛtam |yadā yathoktena nyāyena utpādasthitibhaṅgā
eva niṣiddhāḥ, tadā kutaḥ saṃskṛtaṃ vastu tadviśeṣalakṣaṇamapyastīti ||atrāha- vidyata
eva saṃskṛtam, tatpratipakṣāsaṃskṛtasadbhāvāt | ucyate | syādetad evam, yadi asaṃskṛtameva
syāt | yasmāt-saṃskṛtasyāprasiddhau ca kathaṃ setsyatyasaṃskṛtam || 33 ||atraike ākāśāpratisaṃkhyānirodhanirvāṇānyasaṃskṛtānīti
kalpayanti | apare śūnyatāṃ tathatālakṣaṇāmasaṃskṛtāṃ
parikalpayanti | tadetatsarvaṃ saṃskṛtasyāprasiddhau satyāṃ nāstyeveti spaṣṭamādarśitam
|| 33 ||

atrāha- yadi utpādasthitibhaṅgā na santītyavadhāritam, yattarhi idamanāvaraṇajñāninā muninā-"saṃskṛtasya
bhikṣavaḥ utpādo 'pi prajñāyate, vyayo 'pi, sthityanyathātvamapi"ityudāhṛtam,
tatkathaṃ veditavyamiti? ucyate-yathā māyā yathā svapno gandharvanagaraṃ yathā |tathotpādastathā
sthānaṃ tathā bhaṅga udāhṛtam || 34 ||yathā māyādayaḥ svabhāvenānutpannā avidyamānā
māyādiśabdavācyā māyādivijñānagamyāś ca lokasya, evamete 'pi lokaprasiddhimātreṇa utpādādayaḥ
svabhāvena avidyamānā api bhagavatā tathāvidhavineyajanānugrahacikīrṣuṇā nirdiṣṭā iti
| ata evoktam-tvaksnāyumāṃsāsthisamucchraye ca utpādya saṃjñāṃ mama patnireṣā |mūḍhā hi
balā janayanti rāgaṃ striyo na jānanti yathaiva māyām ||yathā kumārī supināntarasmiṃ sā putra
jātaṃ ca mṛtaṃ ca paśyati |jāte 'tituṣṭā mṛti daurmanasthitā tathopamān jānatha sarvadharmān
||yathaiva gandharvapuraṃ marīcikā yathaiva māyā supinaṃ yathaiva |svabhāvaśūnyā tu
nimittabhāvanā tathopamān jānatha sarvadharmān ||saṃskṛtāsaṃskṛtadharmaviviktā nāsti vikalpana
teṣamṛṣīṇām |sarvagatīṣu asaṃskṛtaprāptā dṛṣṭigatehi sadaiva viviktā ||nityamarakta
aduṣṭa amūḍhāḥ tasya sabhāvasamāhitacittā | eṣa samādhibalī balavanto yo imu jānati śūnyakadharmān
|| iti || 34 ||

ity ācāryacandrakīrtipādoparacittāyāṃ prasannapadāyāṃ madhyamakavṛttau saṃskṛtaparīkṣā nāma
saptamaṃ prakaraṇam ||

